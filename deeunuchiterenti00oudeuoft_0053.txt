39

in promptu est ex his omnihus efficere eorum amorem.
cum etiam apud Terentium Phaedria iam diu noverit
Thaidem, non ex vicinitate ortum esse.

Deinde non verum est, quod Nencinius p. 92
ex iis, quae sic minus recte constituit, efficit, scil.
Pamphilae deductionem Chaereae advenientis gratia
factam atque idcirco a Terentio confictam esse, ut
Gnathonem, personam Colacis, in nostra fabula produ-
cere posset. 1) Nec, cum iniuria putet Nencinius apud
Menandrum Pamphilam hic non prodiisse, veri similius
fit eam non a milite donatam, sed iam antea apud
meretricem fuisse et Chaerea alia quadam ratione
illius amore captum esse; neque assentiendum est Par*
menonem, cum deductio puellae a Menandri Eunucho
abesset, eam non conspicatum esse et ignoravisse de
quanam puella meretrix (I. 2) locuta esset. Nencinius
quidem putat hac re explicari, cur Parmeno puellam
noverit et tamen Chaereae viam ad eam vitiandam
munierit, sed iam ostendi p. 2⁰ sqq. hoc omnino non
esse mirandum.

1) Vide Nencinium p. 92: „Rebus sic constitutis, sequitur
ut Pamphilae deductio quae Chaereae advenientis gratia fit uni
Terentio vindicetur eoque conficta dicatur ut Gnathonis persona
aliunde accersita argumento implicaretur. At si puella in gr. Eun.
non primum hoc loco in scaenam prodibat, illud veri similius fit
quod supra coniecimus, eam non a milite donatam sed iam antea
apud meretricem fuisse et Chaeream alia quadam ratione in illius
amorem incidisse. Supra etiam ostendimus (p. 84) Thaidem in
Men. Eun. fuisse de ingenuitate Pamphilae coram servo I. 2 sine
ambagibus locutam, Terentium vero in colloquio illo nonnulla ad
mutatam fabulae conditionem accommodasse: hoc non temere
coniectum esse eo etiam probatur quod ex hac sola scaena ΙΙ. 3
conspicitur puellam Parmenoni notam esse, verum tamen ex huius
consilio agere Chaeream. At cum deductio puellae in Men. Eun.
non fieret, neque illam conspicari potuit Parmeno neque scire
num ea ipsa esset de qua meretrix verbum fecisset.’⁷

